---
layout: default
title: Cantares Gallegos
permalink: /Cantares-gallegos_IV
---

<div class="centrar" lang="gal">
    <h1 class="c"><b>IV</b></h1>
<p>
 <i>Cantan os galos pr’ ó día,<br>
    érguete, meu ben, e vaite.<br>
    -¿Cómo m’ ei d’ ir, queridiña,<br>
    cómo m’ ei d’ ir e deixarte?</i><br>
</p>
<p>
    -D’ eses teus olliños negros<br>
    como doas relumbrantes,<br>
    hastr’ as nosas maus unidas<br>
    as vagoas ardentes caen.<br>
    ¿Cómo m’ ei d’ ir si te quero?<br>
    ¿Cómo m’ ei d’ ir e deixarte,<br>
    si cá lengua me desvotas<br>
    e có coraçón me atraes?<br>
    N’ un corruncho do teu leito<br>
    cariñosa m’ abrigaches;<br>
    có teu manso caloriño<br>
    os fríos pes me quentastes;<br>
    e d’ aquí xuntos miramos<br>
    por antr’ ó verde ramaxe,<br>
    cal iba correndo á lua<br>
    por enriva dos pinares.<br>
    ¿Cómo queres que te deixe<br>
    cómo que de ti m’ aparte,<br>
    si máis qu’ á mel eres dulce<br>
    e máis qu’ as froles soave?<br>
</p>
<p>
    -Meiguiño, meiguiño meigo,<br>
    meigo que me namoraste,<br>
    baite d’ onda min meiguiño<br>
    antes qu’ ó sol se levante.<br>
</p>
<p>
    -Ainda dorme, queridiña,<br>
    antr’ as ondiñas do mare,<br>
    dorme por que m’ acariñes<br>
    e por qu’ amante me chames,<br>
    que sol’ onde ti, meniña,<br>
    podo contento folgare.<br>
</p>
<p>
    -Xa cantan os paxariños,<br>
    érguete, meu ben, qu’ é tarde.<br>
</p>
<p>
    -Deixa que canten, Marica,<br>
    Marica, deixa que canten...<br>
    Si ti sintes que me vaya,<br>
    eu relouco por quedarme.<br>
</p>
<p>
    -Conmigo, meu queridiño,<br>
    mitá da noite pasaches.<br>
</p>
<p>
    -Mais en tanto ti dormías<br>
    contenteime con mirarte,<br>
    qu’ así sorind’ entre sonos<br>
    coidaba qu’ eras un ánxel,<br>
    e non con tanta pureza<br>
    o pe d’ un ánxel velase.<br>
</p>
<p>
    -Así te quero, meu ben,<br>
    aom’ un santo dos altares;<br>
    mais fuxe... qu’ ó sol dourado<br>
    por riba dos montes saye.<br>
</p>
<p>
    -Irey, mais dame un biquiño<br>
    antes que de ti m’ aparte;<br>
    qu’ esos labiños de rosa<br>
    inda non sei como saben.<br>
</p>
<p>
    -Con mil amores cho dera,<br>
    mais teño que confesarme;<br>
    e moita vergonza fora<br>
    ter un pecado tan grande.<br>
</p>
<p>
    -Pois confésate, Marica,<br>
    que cando casar nos casen,<br>
    non ch’ han de valer, meniña,<br>
    ni confesores nin frades.<br>
    ¡Adiós, cariña de rosa!<br>
</p>
<p>
    -¡Raparigo, Dios te garde!<br>
    </p>
</div>
<div class="navigation">
    <p>    <a class="prev" href="Cantares-gallegos_III">III. Dios bendiga todo, nena</a></p>
    <p>    <a class="next" href="Cantares-gallegos_V">V. Miña Santiña</a></p>
  </div>