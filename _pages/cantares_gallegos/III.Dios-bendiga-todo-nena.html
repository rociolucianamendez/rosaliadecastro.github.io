---
layout: default
title: Cantares Gallegos
permalink: /III_Dios-bendiga-todo-nena
---

<div class="c" lang="gal">
    <h1 class="c"><b>III</b></h1>
<p>
    -Dios bendiga todo, nena;<br>
    rapaza, Dios che bendiga,<br>
    xa que te dou tan grasiosa,<br>
    xa que te dou tan feitiña,<br>
    qu’ anque andiven moitas terras,<br>
    qu’ anque andiven moitas vilas,<br>
    xoma ti non vin ningunha,<br>
    tan redonda é tan bonita.<br>
    ¡Ben haya quen te pariu!<br>
    ¡Ben haya, amén, quen te cría!<br>
</p>
<p>
    -Dios vos garde, miña vella;<br>
    gárdevos Santa Mariña,<br>
    qu’ a bofé sôs falangueira,<br>
    falangueira e ben cumprida.<br>
</p>
<p>
      -Meniña, por ben falada<br>
    ningunha se perdería:<br>
    cóllens’ entr’ os paxariños<br>
    qqueles que mellor trían;<br>
    morre afogado entr’ as pallas<br>
    o pitiño que non chía.<br>
</p>
<p>
      -Pois si vos foras pitiño,<br>
    dígovos, miña velliña,<br>
    que dese mal non morreras,<br>
    que chiar ben chiarías.<br>
</p>
<p>
      -¡Ay!, que si non de min fora,<br>
    ¡Miña filla, miña filla!<br>
    Sin agarimo no mundo<br>
    desde que nasín orfiña,<br>
    de port’ en porta pedindo<br>
    tiben que pasar á vida.<br>
    E cand’ á vida se pasa<br>
    cal vida de pelegrina,<br>
    que busca pelegrinando<br>
    o pan tódo-los días,<br>
    de cot’ en lares alleos,<br>
    de cot’ en extrañas vilas,<br>
    hay que deprender estonces<br>
    por no morrer coitadiña,<br>
    o pe d’ un valo tumbada<br>
    e de todos esquencida,<br>
    o chío dos paxariños,<br>
    o recramo das pombiñas,<br>
    o ben falar que comprase<br>
    a humildá mansa qu’ obriga.<br>
</p>
<p>
      -¡Moito sabés, miña vella,<br>
    moito de sabiduría!<br>
    ¡Quén poidera correr mundo<br>
    por ser como vos sabida!<br>
    qu’ anque traballos se pasen<br>
    aló pó-las lonxes vilas,<br>
    tamén ¡qué cousas se saben!<br>
    tamén ¡qué cousas se miran!<br>
</p>
<p>
      -Máis val que nâs mires nunca,<br>
    qu’ estonces te perderías:<br>
    ¡O qu’ ó sol mirar precura<br>
    logo quedará sin vista!<br>
</p>
<p>
      -Dirés verdá, miña vella;<br>
    mais craras as vosas niñas,<br>
    emprestouvos hastr’ agora<br>
    groriosa Santa Lucía.<br>
</p>
<p>
      -Moita devoçón lle teño,<br>
    ¡Miña santiña bendita!<br>
    Mais non sempr’ as niñas craras<br>
    son proba de craras vistas.<br>
    Moitas eu vin com’ á augua<br>
    que corr’ entr’ as penas frías<br>
    gorgorexando de paso,<br>
    sereniña, sereniña,<br>
    qu’ antre tiniebras pousaban,<br>
    qu’ antre tiniebras vivían,<br>
    nas tiniebras d’ os pecados<br>
    que son as máis escondidas.<br>
</p>
<p>
      -Si de pecados falades,<br>
    e pan qu’ onde queira espiga,<br>
    en tóda-las partes crese,<br>
    en todas partes se cría;<br>
    mais uns son cor de veneno,<br>
    outros de sangre runxida,<br>
    outros, com’ á noite negros,<br>
    medran c’ as lurpias dañinas,<br>
    qu’ os paren entr’ ouro e seda<br>
    arrolados pó-l’ envidia,<br>
    mantidos pó-la luxuria,<br>
    mimados pó-la cobiza.<br>
</p>
<p>
      -«Quen ven está, ven estea».<br>
    Déixat’ estar, miña filla,<br>
    nin precures correr mundo<br>
    nin tampouco lonxes vilas,<br>
    qu’ ó mundo da malos pagos<br>
    a quen lle da prendas finas,<br>
    e nas vilas mal fixeras<br>
    qu’ á aquí facer non farías,<br>
    qu’ anque ese pan varolento<br>
    en todas partes espiga,<br>
    nunhas apoucado crese,<br>
    noutras medra qu’ adimira.<br>
</p>
<p>
      -Falás com’ un abogado,<br>
    e calquera pensaría<br>
    que deprendestes nos libros<br>
    tan váreas palabrerías,<br>
    todiñas tan ven faladas,<br>
    todiñas tan entendidas;<br>
    e tal medo me puñeches<br>
    que xa d’ aquí non sahira<br>
    sin levar <i>Santos-escritos</i><br>
    e medalliñas benditas<br>
    nun lado do meu xustillo,<br>
    xunto d’ unha negra figa,<br>
    que me librasen das meigas<br>
    e máis das lurpias dañinas.<br>
</p>
<p>
      -Que te libren de ti mesma,<br>
    pídelle á Dios, rapariga,<br>
    que somos nos para nos<br>
    as lurpias máis enemigas.<br>
    Mais xa ven á noite vindo<br>
    co seu manto d’ estreliñas,<br>
    xa recolleron ó gando<br>
    que pastaba na cortiña,<br>
    xa lonx’ as campanas tocan,<br>
    tocan as Ave-Marías,<br>
    cada conexo ô seu tobo<br>
    lixeiro, lixeiro tira,<br>
    qu’ é mal compañeiro á noite<br>
    si á compañeiro s’ obriga.<br>
    Mas ¡ay! qu’ eu non teño tobo<br>
    nin burata conocida,<br>
    nin tellado que me cruba<br>
    dos ventos da noite fría.<br>
    ¡Qué vid’ á dos probes, nena!<br>
    ¡Qué vida, qu’ amarga vida!<br>
    Mais Noso Señor foi probe,<br>
    ¡Qu’ esto d’ alivio nos sirva!<br>
</p>
<p>
      -Amén, miña vella, amén;<br>
    mais pó-las almas benditas<br>
    oxe dormirás n’ un leito<br>
    feito de palliña triga,<br>
    xunta do lar que vos quente<br>
    cá borralliña encendida,<br>
    e comerés un caldiño<br>
    con patacas e nabizas.<br>
</p>
<p>
      -¡Bendito sea Dios, bendito,<br>
    bendit’ á Virxe María,<br>
    que con tanto ben m’ acode<br>
    por unha man compasiva!<br>
    O Señor che dé fertuna<br>
    con moitos anos de vida;<br>
    ¡Volvansech’ as tellas d’ ouro,<br>
    as pedras de prata fina,<br>
    e cada gran seu diamante<br>
    che se volva cada día!<br>
    Y agora, miña rapaza,<br>
    por qu’ un pouco t’ adivirtas<br>
    bailando c’ as compañeiras<br>
    que garulan ná cociña,<br>
    eiche de contar historias,<br>
    eiche de cantar copriñas,<br>
    <i>Eiche de tocar as cunchas,<br>
    Miña carrapucheiriña.</i><br>
</p>
</div>
<div class="navigation">
    <p>    <a class="prev" href="/II_Nasin-cand-as-prantas-nasen">II. Nasín cand’ as prantas nasen</a></p>
    <p>    <a class="next" href="">IV. Cantan os galos pr’ ó día</a></p>
  </div>